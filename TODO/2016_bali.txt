# Балі

https://www.facebook.com/dvokolisni/posts/603134793179241

Знайомство з місцевими звичаями для нас почалося з аеропорту. В нас був замовлений готель в Убу́ді, а до нього треба якось доїхати. 

## Транспорт

Транспорту, як такого, в нашому розумінні цього слова, на Балі не існує. В мережі, правда, зустрічалися згадки про автобуси, але я не пригадую жодного автобуса на дорогах Балі за час нашого там перебування. Хоча, може, вони десь і є (просто поховалися). 

Фактично тут є два способи пересування: на моцику чи на таксі. Невеличкого моторолера — мопеда-моцика — можна взяти напрокат, як пишуть, за приблизно 50 доларів на місяць, але цей вид пересування нам недоступний через те, що на мотоциклах ми не їздимо (може і їздимо, звичайно, але поки-що не пробували). Тож, залишається таксі. Є ще, звичайно, піший і велосипедний спосіб. Але великом тут не дуже наїздишся, бо місцевість доволі гориста — тільки, хіба-що на невеликі відстані. 

Зі знайомства з таксистами і почалось наше знайомство з Балі. 

## Гроші і вартості

Виїджаючи на Балі варто трохи поцікавитися вартостями на момент візиту, щоб трохи орієнтуватися. Особливо це стосується транспорту. Нам повезло, бо друзі, побувавши на Балі незадовго до нас, підказали, де і на скільки можна погоджуватися. Тож ми вже знали, що від аеропорту до Убуда дорога варта 200+ тисяч рупій. Принагідно: взяти тур на цілий день — в нашому випадку з десятої ранку до десь одинадцятої вечора — можна за ~70 доларів. А від Нуса Дуа до аеропорту можна зторгуватися за ~80 тисяч, але будьте готові до дуже незадоволеного таксиста, втрата тисяч рупій буде намальована на його незадоволеній мармизі всю дорогу. 

Друга проблема з індонезійськими грошима: неймовірна кількість нулів. Наприклад, на сьогодні (коли я це пишу) курс індонезійських рупій такий: за 1000 рупій дають 0.075 долара (7 центів) або 1,9 гривні. Через це постійно виникаються недорозуміння з тисячами, сотнями тисяч чи мільйонами. І від цього фейерверку нулів голова йде колом. Практично будь-що починає оцінюватися з кількох сотень тисяч. Обід в ресторані може коштувати як 40-50 тисяч, так і півтора-два мільйони. З таксистами розмови ведуться або в доларах, або в сотнях тисяч.  Тому, коли в одному магазині, почувши, що за поліетиленовий кульок треба заплатити двісті рупій, ми автоматично подумали про двісті тисяч і подумки сказавши „танунафік, мишодурні?” вже повернулися йти, коли нас зупинили такі ж, як ми іноземці криками: „Не двісті тисяч, а двісті!”

## Таксисти 

При самому виході з митниць в аеропорту стоїть такий собі дуже офіційно виглядаючий кіоск, заповнений може півтора десятками клерків у формі, з надрукованими на солідно виглядаючих дошках-постерах вартостями таксі до різних куточків Балі. 

„Убуд — 700 тисяч”, — читаємо і проходимо майже не зупиняючись. Після цього місця вас починають обсідати з усіх бокі перевізники різних мастей і ступенів нахабства. Чим далі пересуваєшся від „офіційного” таксулькіного-бюра, тим нижче вартості. 600, 500, 400, 300… 300 раз, 300-два.. 250, 250-раз… 230! 230, бінґо!!! Якби ми ще прокрокували з нашими валізами метрів з п’ятдесят, можливо ми б і до 150 намарширували. 

Взагалі золоте правило торгування як на Балі, так і в інших подібних місцях: якщо не знаєш справжньої вартості, починай торгуватися з третини чи чверті від вартості, заявленої продавцем. А якщо знаєш справжню вартість — торгуйся від третини чи чверті, від того, що знаєш. Все-одно в результаті переплатиш. 

Вже потім, після від’їзду з Балі, в пам’яті залишається стійке враження: все чоловіче населення Балі складається з таксистів. Скрізь (скрізь!) — на узбіччях, на траві, на бровках — сотні мужиків, половина з них з табличками „TAXI” у руках. Але навіть при відсутності таблички, безперервне „Містер (маам), таксі?” не залишає сумніву з ким ти спілкуєшся. Спочатку, перший день-півтора, ти дифілюєш вулицями весь такий із себе доброзичливий і усміхнений (до всіх таксистів світу без винятку): „No thank you”, „No thank you”, „No thank you”, „No thank you”… Поступово-поступово-поступово на другий-третій день доброзичливо-усміхнене „no-thank-you”  перетворюється спочатку на не дуже усміхнену мовчазну проходочку через шеренги „містертаксі”-в, а потім і остаточно перетворється на „морда-кірпічьом“. Це щоб нікого нікуди не посилати після кожного „містер-таксі”.  

## Убуд

Убу́д розташований трохи вище в горах і глибше в джунглях. Він являє собою невеличке місто, загальновизнане як місцевими, так і відвідувачами за культурний центр Балі. 

Тут же знаходиться королівський палац, в який заходити стороннім, звичайно ж зась. Можна відвідати тільки кілька невеликих зовнішніх двірців з численими храмами і табличками на всіляких постаментах і сходах „Сюди не залазити” або „Тут не фотографуватися", мовою, яка б мала би бути зрозумілою (як здавалося) всім туристам — англійською. І аж ніяк не зрозумілою — судячи з кількох спостережених скандалів — ні росіянам. ні китайцям. Тим чомусь постійно хочеться залізти і сфоткатися саме там, де ніззя. „Восток дєло тонкоє”, — нікуди не дінешся.

В Убуді багато галерей, таксистів і мавп. Галереї і таксисти розсипані щедрою рукою по всьому місту, але до мавп треба зайти в парк, який прозаїчно і буденно зветься „Ліс мавп” (Monkey Forest), і який легко знаходиться на мапі, бо до нього веде вулиця (теж населена таксистами і галереями) з такою ж невибагливою назвою „Вулиця Мавп’ячого лісу" (Monkey Forest st.). 

Ще в Убуді є величезний базар. Мабуть самий безтолковий базар в світі. Якісь неймовірні лабіринти вузесеньких проходів поміж стелажами з абсолютним непотрібом; перемішані в одну купу стелажі з шмотками, сувенірами і хтозна чим, на кількох поверхах-рівнях, на рівні вулиці, на кількох поверхах вгору і ніби-то в підвалі-напівпідвалі. Хоче може це і не так, а просто мені так здалося. Серед сувенірів чомусь найпопулярніший — це відкривачка для пляшок у формі пеніса і брелки для ключів такої ж форми. Неймовірної кількості розмірів — від пари-сантиметрових, до півметрових — і у ще неймовірнішій кількості екземплярів.

На базар ми зовсім не збиралися заходити. Але зайшли „глянути”. І виявилося, що нам треба купити якийсь найпростіший пояс для жіночих джинсів. Спитали про ремінь, де його купити. На весь базар такої банальної речі чомусь не виявилося. Зате нас водили туди-сюди, як руськіє цигани мішку по ярмарку, і пропонували замість ременя купити те, що в них на той момент було: хустки, майки, джинси, сукні, статуетки, капелюхи або картини.  В результаті, купивши величезного мисливського ножа (не питайте „навіщо” — не знаю), ми з базару втекли.

І відправилися до мавп у гості в їхній мавп’ячий парк. Кожен знає, що споглядати мавп — неабияке задоволення. Але перед відвідинами мавп’ячого парку вас попереджають (і пишуть на числених плакатах), що треба все звисаюче, блискуче і загалом привабливе (як, наприклад, окуляри, відео і фото камери на шнурочках, всілякі непотрібні речі типу гаманців чи айфонів) треба або міцно-міцно тримати в руках, або розпихати по кишенях. І не дарма попереджають. Не один раз бачили мавп з окулярами в руках. 

По дорозі до парку — галереї, магазини і магазинчики, кафешки і кав’ярні. Убуд відомий своїми дерев’яними статуетками, дерев’яними масками, а також виробами з батіку. Власне, переважна більшість індонезійських магазинів, які ми до цього зустрічали в Токіо торгують товарами з Убуда. Тому, якщо ви плануєте щось таке привезти, то варто дивитися це саме тут. Весь центр Убуда, розташований на кількох вуличках паралельних до Мавп’ячої дороги і весь центр — одна суцільна неперервна художня галерея. 

## Подорожування по Балі

Для людей, як ми двоє, позбавлених навичок водити моцика, залишається один останній вид транспорту Балі — таксі. Як уже, напевне, зрозумів уважний читач, знайти таксиста на острові не важко. Треба просто вийти на вулицю. Вибирай будь-якого з кількох десятків тисяч мужиків на обочині і починай торгуватися.

У кожного з них виявиться тут же тека з фотографіями (у всіх таксистів, практично, одні і ті ж фото) цікавих місць Балі із варіантами турів. Треба просто вирішити, що саме ви хочете побачити, скільки на це зможете витратити і зторгуватися. В наших планах були закладені пару днів у Убуді, потім переїзд до іншого готелю на березі моря — в Нуса Дуа, тому саме так ми і спланували нашу подорож. З „нашим” таксистом ми зторгувалися на повний день подорожей — він підбирає нас прямо в готелі Убуду після сніданку („з вєщами на вихід“), возить нас по всьому тому, що є у нього в теці з фотографіями і на вечір завозить до готелю в Нуса Дуа. Як, я вже згадував, все це нам обійшлося в сімдесят доларів.

Набір у багатьох таксистів приблизно однаковий: кілька відомих храмів — Улува́ту з „вогняними танцями”, Тірта Умпул — з священим джерелом, Слоняча печера, який-небудь храм з традиційними танцями Балі, пара базарів, можливо поїздка до вулкану, рисові тераси, ліс мавп (який ми побачили самостійно і з програми виключили), ну і іще вам обов’язково запропонують заїхати на мис Джімбаран в гриль-ресторан. Ну, і звичайно ж, без всякої пропозиції таксист обов’язково вас завезе в ту чи іншу галерею чи майстерню — різьблення по дереву, художня галерея чи батик. Про такі заїзди в майстерні чи галереї завжди варто пам’ятати, що таксисти заїзджають туди неспроста, а розраховують на комісію від купленого вами. 

## Нуса Дуа

Нуса́ Дуа́ — це резервація. Деякі туристичні путівники кажуть, що це — найкращий пляжний курорт Балі, але це неправда, а правда така: це — резервація. 

Вздовж берега моря виділена ділянка землі пару кілометрів завширшки і з десяток-два поздовж і на ньому побудований ідеальний пляжний курорт. Широкі паркові вулиці, бульвари, грандіозні пальми посеред вистрижених газонів. Величезні площі - транспортні розв’язки з статуями-пам’ятниками-колонадами в центрі. Всі в’їзди-виїзди до раю охороняються поліцією з рамками-металошукачами. Весь справжній світ залишився десь там, за металошукачами. Від справжнього світу Балі в Нуса Дуа залишилося тільки нескінчене „Містер, таксі? Мейбі тумороу?”, але і таксистів тут не стільки, як по всьому іншому Балі. Вони теж відфільтровані і дозовані.

Якщо ви плануєте зупинитися на Нуса Дуа, варто звернути увагу на фразу з путівників: „Нуса Дуа — найпопулярніше місце для водних видів спорту на Балі”. Цією фразою багато чого пояснюється. 

Якщо ваша уява про морський відпочинок, це — шезлонг під пальмою, на білому пісочку, з запітнілою склянкою чогось холодного в руці, з долькою лимончика. Тоді, це — Нуса Дуа. Але якщо до цього ідеалу ви ще захочете додати прохолодне (чи тепле, але не дуже гаряче) тропічне море, де можна одягнувши маску, плюхнутися з берега і милуватися мальовничими різнобарвними рибками-крабчиками-коралами, або хоча б без маски пропливтися туди-сюди, то ні. Це — не Нуса Дуа.

Більшість берега в Нуса Дуа помережана штучними мисами, які утворюють невеликі затоки розміром пару сотень метрів. Купання в затоках приблизно таке: заходиш в воду по кісточки і бредеш по ній вглиб пару десятків або п’ятдесят метрів до глибини (вище кісточки, але все ще не до коліна), де можна в воду хоча б присісти. Трохи охолодивши на цій глибині занурені частини тіла, рачки просуваєшся вглиб. Дно суцільно вкрито водоростями-травою і коли вода вже починає підступати до пупа, натрапляєш на ряд буйків. За буйками — зась. Там вже царство всіх тих вищезгаданих морських видів спорту: моторні човни, параглайдери, бананові надувалки на прив’язі за моторками, водні мотоцикли і все, що завгодно (крім купальщиків). Плавати в тій зоні безмоторному мені якось не дуже схотілося.

Ну і щодо тропічних рибок, тут теж не дуже розженешся. Кораловий риф в Нуса Дуа простягається десь за кілометр-півтора від берега: з пляжу видно, як десь там, вдалині розбиваються величезні хвилі прибою, а з цього боку рифу хвиль майже нема і аж до самого рифу продовжується та ж сама мілизна у „метр з кєпкой”. Тропічної живності з цього боку коралового рифу дуже мало, коралів теж катма, хіба що невеличкі шматочки, друзки відмерлих коралів, що перетворюються на пісок. Зате пляжі Нуса Дуа чудові для малечі — мілизна і невеличкі хвильки, великого прибою через кораловий риф за час нашого перебування не було зовсім.



## Храми


