# Балі

https://www.facebook.com/dvokolisni/posts/603134793179241

Знайомство з місцевими звичаями для нас почалося з аеропорту. В нас був замовлений готель в Убуді і до нього треба якось їхати. 

## Транспорт

Транспорту як такого, в нашому розумінні цього слова, на Балі не існує. Мені, правда, зустрічалися згадки про автобуси, але я не пригадую жодного автобуса на дорогах Балі за час нашого там перебування. Хоча. може вони десь і є. 

Фактично тут є два способи пересування: на моцику чи на таксі. Невеличкого моторолера - моцика — можна взяти напрокат, як пишуть за приблизно 50 доларів за місяць, але цей вид пересування нам недоступний через те, що на мотоциклах ми не їздимо. Тож, залишається таксі. Є ще, звичайно, піший і велосипедний спосіб. Але великом тут не дуже наїздишся, бо місцевість доволі гориста — тільки, хіба-що невеликі відстані. 

Зі знайомства з таксистами і почалось наше знайомство з Балі. 

Виїджаючи на Балі варто трохи орієнтуватися в вартостях, особливо транспорту. Нам повезло, бо друзі, побувавши на Балі до нас, підказали де і на скільки можна погоджуватися. Тож ми вже знали, що від аеропорту до Убуда дорога варта 200+ тисяч рупій (принагідно: від Нуса Дуа до аеропорту можна зторгуватися за ~80 тисяч, але будьте готові до дуже незадоволеного таксиста, втрата бізнесу буде намальована на його обличчі всю дорогу. А взяти тур на цілий день — в нашому випадку з десятої ранку до десь одинадцятої вечора — можна за ~70 доларів). 

При самому виході з митниць в аеропорту стоїть такий собі дуже офіційно виглядаючий кіоск, заповнений може півторма десятками клерків у формі, з надрукованими на солідно виглядаючих дошках-постерах вартостями таксі до різних куточків Балі. 

„Убуд — 700 тисяч”, — читаємо і проходимо майже не зупиняючись. Після цього місця вас починають обсідати з усіх бокі перевізники різних мастей і ступенів нахабства. Чим далі пересуваєшся від „офіційного” таксулькіного-бюра, тим нижче вартості. 600, 500, 400, 300… 300 раз, 300-два.. 250, 250-раз... 230. 230! Якби ми ще прокрокували з нашими валізами метрів з п’ятдесят, можливо ми б і до 150 намарширували. 

Взагалі золоте правило торгування як на Балі, так і в інших подібних місцях: якщо не знаєш справжньої вартості, заявляй вартість втричі менше чи чверть від заявленої вартості продавця. А якщо знаєш — половину, від того, що знаєш. Все-одно в результаті переплатиш. 

Вже потім, після від’їзду з Балі, в пам’яті залишається одне враження: все чоловіче населення Балі складається з таксистів. Скрізь (скрізь!), де б ви не були

## Убуд


Убуд розташований трохи вище в горах і глибше в джунглях. Він являє собою невеличке місто, загальновизнане як місцевими, так і відвідувачами за культурний центр Балі. Тут же знаходиться королівський палац, в який заходити стороннім, звичайно ж зась, окрім кількох невеликих зовнішніх двірців з численими храмами і табличками на всіляких постаментах і сходах „Сюди не залазити” або „Тут не фотографуватися", мовою, яка б здавалося мала бути зрозумілою всім туристам — англійською. І аж ніяк не зрозумілою — судячи з кількох спостережених скандалів — ні росіянам. ні китайцям. Тим чомусь хочеться залізти і сфоткатися саме там, де не треба. „Восток дєло тонкоє”, — нікуди від цього не дінешся.

В Убуді багато таких речей: галерей, таксистів і мавп. Але, якщо галереї і таксисти розсипані щедрою рукою по всьому місту, то до мавп треба зайти в парк, який без усілякої несподіванки зветься „Ліс мавп” (Monkey Forest), і який легко знаходиться на мапі, бо до нього веде вулиця (також населена таксистами і галереями) з невибагливою назвою вулиця Мавп’ячого лісу (Monkey Forest st.). 

Ну, кожен знає, що споглядати мавп — це неабияке задоволення. Але перед відвідинами мавп’ячого парку вас попередять (і напишуть на числених плакатах), що треба все звисаюче, блискуче і загалом привабливе (як, наприклад, окуляри, відео і фото камери на шнурочках, всілякі непотрібні речі типу гаманців) треба або міцно-міцно тримати в руках, або розпихати по кишенях. І не дарма попереджають! 

## Нуса Дуа
Нуса Дуа — це резервація. Деякі туристичні путівники кажуть, що це — найкращий пляжний курорт Балі, але правда така — резервація. 

Вздовж берега моря виділена ділянка землі пару кілометрів завширшки і з десяток-два поздовж і на ньому побудований ідеальний пляжний курорт. Широкі паркові вулиці, бульвари, грандіозні пальми посеред вистрижених газонів. величезні площі - транспортні розв’язки з статуями-пам’ятниками-колонадами в центрі. Всі в’їзди-виїзди до раю охороняються поліцією з рамками-металошукачами. Весь справжній світ залишився десь там, за металошукачами. Від справжнього світу Балі в Нуса Дуа залишилося тільки нескінчене „Містер, таксі? Мейбі тумороу?”, але і таксистів тут не стільки, як по всьому іншому Балі. Вони теж відфільтровані.

Якщо ви плануєте зупинитися на Нуса Дуа, варто звернути увагу на фразу з путівників: „Нуса Дуа — найпопулярніше місце для водних видів спорту на Балі”. Цією фразою багато чого пояснюється. 

Якщо ваша уява про морський відпочинок, це — шезлонг під пальмою, на білому пісочку, з запітнілою склянкою чогось холодного в руці, з долькою лимончика. Тоді, це — Нуса Дуа. Але якщо до цього ідеалу ви ще захочете додати прохолодне (чи тепле, але не дуже гаряче) тропічне море, де можна одягнувши маску, плюхнутися з берега і милуватися мальовничими різножбарвними рибками-коралами, або хоча б без маски пропливтися туди-сюди, то це не Нуса Дуа.

Більшість берега в Нуса Дуа помережана штучними мисами, які утворюють невеликі затоки розміром пару сотень метрів. Купання в затоках приблизно таке: заходиш в воду і бредеш по ній пару десятків, п’ятдесят метрів до глибини (хоча б вище кісточки, але все ще не до коліна), де можна в воду присісти. Трохи охолодивши на цій глибині занурені частини тіла починаєш просуватися вглиб. Тут дно суцільно вкрито водоростями-травою і коли вода вже починає підступати до пупа, натрапляєш на ряд буйків. За буйками — зась. Там вже царство всіх тих морських видів спорту: моторні човни, параглайдери, бананові надувалки на прив’язі за моторками, мотоцикли і все, що завгодно. Плавати в тій зоні безмоторному пірнальнику якось не дуже.

А от щодо тропічних рибок, тут дуже не розженешся. Кораловий риф в Нуса Дуа простягається десь за кілометр-півтора від берега: з пляжу видно, як десь там, вдалині розбиваються величезні хвилі прибою, а з цього боку рифу хвиль майже нема і аж до самого рифу продовжується та ж сама мілизна у „метр з кєпкой”. Тропічної живності з цього боку коралового рифу дуже мало, коралів теж катма, хіба що невеличкі шматочки, друзки відмерлих коралів, що перетворюються на пісок. Зате пляжі Нуса Дуа чудові для малечі — мілизна і невеличкі хвильки, великого прибою через кораловий риф за час нашого перебування не було зовсім.


